# **<u>Редактор електронних таблиць Microsoft Excel</u>**

## **Знайомство з Excel**

Щоб запустити Excel, слід зайти в меню *Пуск*, у підменю *Усі програми*
відкрити відповідну програмну групу (звичайно це *Microsoft Office*), а
потім вибрати пункт *Microsoft Excel*.

Якщо ж на робочому столі є ярлик, можна скористатися ним для запуску
редактора Excel.

Для того щоб показати або приховати яку – небудь із панелей
інструментів, можна скористатися однією з команд підменю *Вигляд /
Панелі інструментів*.

Багато з кнопок панелі *Стандартна* текстового редактору Word ідентичні
кнопкам аналогічної панелі в Excel.

Кожна робоча книга за замовчуванням містить три аркуші зі стандартними
назвами: *Аркуш 1, Аркуш 2, Аркуш 3*.

Перетягуючи мишею роздільник, що знаходиться у нижній частині екрану (по
центру), можна змінювати ширину області ярличків аркушів і
горизонтальної смуги прокрутки.

Під робочу книгу в програмі Excel виділено один файл зі стандартним
розширенням XLS.

Для створення нового файлу необхідно виконати команду *Файл / Створити*,
після чого в області завдань *Створити книгу* вибрати варіант *Нова
книга*.

## **Введення та редагування даних**

У клітинки можна вводити дані двох типів: формули та константи (числа,
текст або значення дат і часу).

При заповненні клітинок уводиться інформація, яка відображається у рядку
формул, а в полі імені виводиться посилання на активну клітинку.

Під час роботи з таблицею можна застосовувати виділення різних її
елементів: фрагментів тексту, клітинок, діапазонів клітинок, рядків або
стовпців.

*<u>Виділення тексту в клітинках</u>*

Щоб виділити текст у клітинці, слід вибрати клітинку, двічі клацнути на
ній для переходу в режим редагування та виділити необхідний текст.

*<u>Виділення суміжних клітинок</u>*

Виділити суміжні клітинки можна двома способами, а саме:

- утримуючи натиснутою кнопку миші, перетягнути вказівник з одного кута
  діапазону, що виділяється, в інший;

- клацнути на першій клітинці діапазону, що виділяється, а потім,
  утримуючи натиснутою клавішу **Shift**, клацнути останню клітинку
  діапазону.

*<u>Виділення несуміжних клітинок</u>*

Після виділення першого діапазону необхідно виділяти інші клітинки,
утримуючи натиснутою клавішу **Ctrl**.

*<u>Виділення рядків і стовпців</u>*

Для того щоб виділити один стовпець (рядок), достатньо клацнути на його
назві.

У редакторі Excel копіювання та переміщення даних виконується
стандартним для Windows способом, який складається з таких етапів:

1.  Виділення частини вмісту клітинки або декількох клітинок, тобто тієї
    інформації, яку потрібно копіювати.

2.  Копіювання (переміщення) виділеного блоку в буфер обміну одним зі
    способів:

- за допомогою сполучення клавіш **Ctrl + Ins ( Shift + Del )**;

- за допомогою кнопки *Копіювати (Вирізати)* панелі *Стандартна*;

- з використанням команди *Копіювати (Вирізати)* контекстного меню, що
  викликається натисканням правої кнопки миші;

- за допомогою команди *Правка / Копіювати (Правка / Вирізати)*.

3.  Установка курсору в те місце документу, куди буде вставлена
    необхідна інформація.

4.  Вставка інформації, що знаходиться в буфері, у будь – який додаток
    системи Windows:

- за допомогою сполучення **Shift + Ins**;

- кнопкою *Вставити* на панелі *Стандартна*;

- з використанням команди *Вставити* контекстного меню;

- за допомогою команди *Правка / Вставити*.

*<u>Використання спеціальної вставки</u>*

З даними, які були скопійовані в буфер обміну, можна виконувати різні
операції (додавати, множити, транспонувати та т.п.), а також виконувати
операцію копіювання тільки формату клітинки або копіювання тільки
значення клітинки без формул.

При вводі даних часто виникає необхідність вставки порожнього рядка або
порожнього стовпця в таблицю:

1.  Виділити стовпець (рядок), перед яким потрібно виконати вставку,
    клацанням миші на його заголовку.

2.  Викликати контекстне меню натисканням правої кнопки миші.

3.  У випадаючому списку команд вибрати команду *Додати клітинки*, після
    чого з’явиться новий стовпець (рядок).

Для наочного відображення даних можна змінювати ширину стовпців таблиці.

Щоб змінити ширину декількох стовпців, спочатку треба їх виділити, а
потім перетягнути праву межу заголовку будь-якого виділеного стовпця.

У редакторі Excel інформаційні дані відображаються на екрані у певному
форматі.

*<u>Числовий формат</u>*

Представлення інформації у вигляді чисел відрізняється від текстового,
насамперед, обмеженою кількістю символів, а також більш жорсткими
правилами їхньої інтерпретації, тобто складання чисел з наявних
символів.

*<u>Текстовий формат даних</u>*

Будь-яка введена послідовність знаків, що містить нечислові символи,
інтерпретується редактором Excel як текст.

В Excel існує механізм уведення рядів даних, тобто значень, що
відрізняються одне від одного на фіксований крок, причому дані не
обов’язково повинні бути числовими.

*<u>Списки даних</u>*

В Excel передбачено декілька списків з фіксованим набором значень (повні
та скорочені назви місяців і днів).

*<u>Прогресія</u>*

Для заповнення клітинок можна побудувати ряди даних:

1.  Виділити діапазон клітинок, які потрібно заповнити.

2.  У меню *Правка* відкрити підменю *Заповнити*.

3.  Вибрати пункт *Прогресія*.

4.  У діалоговому вікні *Прогресія* встановити параметри ряду даних.

5.  Закрити вікно діалогу натисканням кнопки *ОК*.

Для форматування вмісту клітинки використовуються вкладки діалогового
вікна *Формат клітинок*.

*<u>Вкладка Число</u>*

Дозволяє вибрати необхідний числовий формат.

*<u>Вкладка Вирівнювання</u>*

Включає кілька розділів, які тим чи іншим способом впливають на
розташування вмісту виділеної клітинки (або декількох клітинок).

*<u>Вкладка Шрифт</u>*

На цій вкладці розміщені опції, за допомогою яких можна задавати тип і
розмір шрифту, накреслення, колір і різноманітні ефекти, як і в
текстовому редакторі Word.

*<u>Вкладка Межа</u>*

При форматуванні таблиці даних на робочому аркуші є можливість
встановити обрамлення клітинок, тому що при виводі таблиць на друк рамки
є необхідним атрибутом їхнього зовнішнього вигляду.

*<u>Вкладка Вигляд</u>*

За допомогою параметрів даної вкладки можна встановлювати колір заливки
для вибраної клітинки, а також тип візерунку, який при цьому буде
використовуватися (ця процедура повністю аналогічна встановленню заливки
у Word).

*<u>Вкладка Захист</u>*

Опції цієї вкладки дозволяють задати режим захисту клітинки від змін, а
також вибрати режим, при якому в рядку формул не буде відображатися
формула, введена в клітинку.

Дія команди *Правка / Знайти* поширюється на виділений фрагмент або на
весь робочий аркуш, якщо фрагмент не виділено.

Результатом роботи команди *Знайти* при пошуку указаного слова (або
сполучення символів) є перша виділена клітинка, що містить задане слово.

## **Засоби обробки даних**

Щоб відсортувати таблицю за зростанням (від А до Я; від 0 до 9) або за
спаданням (від Я до А; від 9 до 0) даних вказаного стовпця, достатньо
вказати клітинку в стовпці сортування та натиснути кнопку *Сортувати за
зростанням* або *Сортувати за спаданням* на панелі інструментів
*Стандартна*.

З метою виконання сортування клітинок таблиці у двох або трьох стовпцях
в Excel використовується команда *Сортування* меню *Дані*.

## **Робота з формулами та функціями**

*Формулою* в Excel називається послідовність символів, що починається зі
знаку рівності ( = ) та містить обчислювані елементи (операнди) й
оператори.

*Посилання* в редакторі Excel однозначно визначають клітинку таблиці або
групу клітинок робочого аркушу.

*Функції* в Excel являють собою готові вбудовані формули та
застосовуються для виконання певних обчислень у робочих книгах.

Для зручності роботи користувача при будуванні формул функції в Excel
розбиті за категоріями: функції керування базами даних і списками,
функції дати та часу, а також фінансові, статистичні, текстові,
математичні та логічні функції.

У записі функції обов’язково повинні бути дужки, що відкриваються та
закриваються, при цьому не можна вставляти пробіли між назвою функції та
дужками, інакше це буде помилкою й Excel видасть повідомлення про
помилку.

Майстер функцій викликається командою меню *Вставка / Функція* або
натисканням кнопки *Вставка функції* у рядку формул.

Для редагування формули необхідно виконати такі операції:

1.  Виділити потрібну клітинку.

2.  Клацнути мишею в рядку формул або натиснути клавішу **F2**.

3.  Внести всі необхідні зміни.

4.  Після внесення у формулу всіх необхідних змін натиснути кнопку *ОК*.

Якщо формула для даної клітинки не може бути правильно обчислена, то
Excel відображає у клітинці значення помилки.

При копіюванні формули в іншу клітинку відносні посилання будуть змінені
відповідним чином.

## **Категорії функцій**

### **Математичні функції**

- ROUND – виконує округлення числа до вказаної кількості десяткових
   розрядів;

- MOD – повертає залишок від ділення аргументу на дільник;

- TRUNC – зрізує число до цілого, відкидаючи дробову частину, після чого
   залишається ціле число;

- PRODUCT – перемножує числа, задані як аргументи, і повертає їхній
   добуток;

- SUM – повертає суму всіх чисел, що входять у список аргументів;

- SUMIF – підсумовує значення у клітинках, специфікованих заданим
   критерієм.

### **Статистичні функції**

- MAX – повертає максимальне значення зі списку аргументів;

- MIN – визначає найменше значення в списку аргументів;

- AVERAGE – обчислює середнє (арифметичне) своїх аргументів;

- COUNT – підраховує кількість чисел у списку аргументів;

- COUNTIF – визначає в діапазоні кількість непустих клітинок, що
   задовольняють заданій умові;

- COUNTA – обчислює кількість непустих значень у списку аргументів;

- COUNTBLANK – підраховує кількість пустих клітинок у діапазоні.

### **Текстові функції**

- LEN – повертає кількість символів у текстовому рядку;

- REPLACE – заміняє частину текстового рядка на інший текстовий рядок;

- VALUE – перетворює текст у число;

- LEFT – повертає перші (крайні ліві) символи текстового рядка;

- FIND – знаходить входження одного текстового рядка в інший рядок і
  повертає номер символу, з якого починається перше входження шуканого
  рядка;

- REPT – повторює текст задану кількість разів;

- RIGHT – повертає останні (крайні праві) символи текстового рядка;

- UPPER – робить усі літери в тексті великими;

- LOWER – перетворює символи в текстовому рядку в нижній регістр;

- MID – повертає задану кількість символів з рядку тексту, починаючи з
  указаної позиції;

- TRIM – видаляє з тексту всі пробіли, за винятком одиночних пробілів
  між словами;

- CONCATENATE – поєднує кілька текстових елементів у один.

### **Логічні функції**

В Excel існують такі логічні функції: IF, AND, OR, TRUE, FALSE, NOT.

## **Діаграми та графіки**

Для представлення даних у таблиці у графічному вигляді використовується
*майстер діаграм*, що викликається за допомогою кнопки *Майстер
діаграм*, розташованої на панелі інструментів *Стандартна*.

Будування діаграми складається з вибору типу майбутнього зображення;
вибору адрес клітинок, з яких буде здійснюватися вибірка даних для
будування рядів даних, їхніх імен і підписів по осі Х; установлюються
такі параметри діаграми, як заголовки та підписи осей, а також формати
допоміжних елементів діаграми ( координатної сітки, легенди, таблиці
даних ); установка параметрів розміщення діаграми.

Щоб відредагувати діаграму, слід перейти в режим редагування діаграми за
допомогою подвійного клацання миші на ній.

Операція форматування для будь – яких об’єктів виконується за такою
схемою:

1.  Для необхідного об’єкту клацанням правої кнопки викликається
     контекстне меню.

2.  Вибирається команда форматування.

Для зміни типу створеної діаграми необхідно виконати такі дії:

1.  Відобразити для діаграми контекстне меню, клацнувши на ній правою
     кнопкою миші.

2.  У списку команд контекстного меню вибрати команду *Тип діаграми*,
     після цього з’явиться вікно з показаними зразками доступних типів
     діаграм.

3.  Вибрати тип діаграми за допомогою подвійного клацання миші або одним
     клацанням на зображенні необхідного типу з наступним натисканням
     клавіші **Enter**.

## **Оформлення сторінок і друк документу**

Після створення таблиці користувач може її переглянути з різним ступенем
збільшення (від 10 % до 400 %).

Параметри сторінок, що будуть друкуватися, встановлюються у діалоговому
вікні *Параметри сторінки*.

*<u>Вкладка Сторінка</u>* – для встановлення розміру сторінки, її
орієнтації, масштабування тощо.

*<u>Вкладка Поля</u>* – для того, щоб встановити відступи від країв
аркушу паперу до тексту.

*<u>Вкладка Колонтитули</u>* – у верхній частині даного вікна
відображається вміст верхнього колонтитулу, а в нижній – нижнього
колонтитулу (якщо такі є).

*<u>Вкладка Аркуш</u>* – можна задавати різні параметри друку, діапазон,
друкування (блок клітинок або вказані рядки та стовпці) тощо.

Перейти в режим попереднього перегляду можна або за допомогою команди
*Файл / Попередній перегляд*, або натиснувши кнопку *Попередній
перегляд* на панелі інструментів *Стандартна*.

Як правило, щоб роздрукувати з редактору Excel увесь документ, достатньо
натиснути кнопку *Друк* панелі *Стандартна*, попередньо підготувавши
принтер.

## **Настройка Excel**

Багато властивостей редактора Excel можна настроїти за допомогою вікна
*Параметри*, яке викликається командою *Сервіс / Параметри*.

*<u>Показувати</u>*

Цей розділ містить чотири прапорці, кожний з яких визначає виведення на
екран того чи іншого елементу (або встановлює режим відображення):

- *область завдань* – відображає при запуску Excel область завдань у
  вікні редактора;

- *рядок формул* – показує у верхній частині робочого аркушу рядок
  формул;

- *рядок стану* – виводить у нижній частині вікна Excel рядок стану;

- *вікна на панелі завдань* – установлює режим, при якому на панелі
  завдань Windows виводяться значки, що відповідають книгам і вікнам
  Excel (тобто для кожної книги та вікна – свій значок на панелі
  завдань).

*<u>Примітки</u>*

Даний розділ служить для вибору режиму відображення приміток.

*<u>Об’єкти</u>*

Опції цього розділу впливають на відображення графічних об’єктів:

- *показувати* – виводить на екран усі розташовані на робочому аркуші
  графічні об’єкти (малюнки, діаграми та т.п.);

- *лише контури* – показує замість графічних об’єктів тільки їхні
  контури у вигляді сірих прямокутників (застосовується для збільшення
  швидкості переміщення по робочому аркушу);

- *не показувати* – усі графічні об’єкти не відображаються на аркуші.

*<u>Параметри вікна</u>*

У цьому розділі містяться опції керування параметрами вигляду вікна:

- *авто розбивка на сторінки* – показує на екрані роздільники сторінок,
  розташування яких на робочому аркуші автоматично визначається
  редактором Excel;

- *формули* – у клітинці виводиться безпосередньо текст формули замість
  значення, що обчислюється згідно з нею;

- *сітка* – відображає на екрані сітку, що ділить робочий аркуш на
  клітинки;

- *заголовки рядків і стовпців* – показує назви стовпців (А, В, С, ...)
  і номери рядків (1, 2, 3, ...);

- *символи структури* – відображає на екрані символи структури
  (групування);

- *нульові значення* – якщо вміст клітинки дорівнює нулю, то він також
  буде відображатися на екрані;

- *горизонтальна смуга прокрутки* – виводить горизонтальну смугу
  прокрутки;

- *вертикальна смуга прокрутки* – показує вертикальну смугу прокрутки;

- *ярлики аркушів* – відображає в нижній частині робочої області Excel
  ярлички для аркушів, розміщених у відкритій книзі (наприклад, у новій
  книзі – це *Аркуш 1, Аркуш 2* й *Аркуш 3*);

- *колір ліній сітки* – дозволяє вибрати колір сітки на аркуші.

При роботі в Excel дуже часто виникає ситуація, коли змінюється вміст
клітинок, що використовуються у тих чи інших формулах на робочому
аркуші.

Група параметрів *Обчислення* служить для вибору способів обчислення в
редакторі Excel:

- *автоматично* – формули автоматично перераховуються при зміні значень,
  самих формул або назв;

- *автоматично крім таблиць* – виконує автоматичне перерахування усіх
  зв’язаних формул, за винятком таблиць підстановки;

- *вручну* – перерахування виконується тільки при натисканні кнопок
  *Перерахунок* (F9) або *Перерахунок аркуша*.

Редактор Excel має можливість настройки параметрів правки, які задають
той чи інший порядок дій при внесенні змін у робочий аркуш, таких як
редагування клітинок, переміщення об’єктів у клітинках, автозаповнення
тощо.

Вкладка *Правка* має тільки один розділ, у якому знаходяться усі
настройки для режиму правки:

- *Правка безпосередньо у клітинці* – дозволяє вносити зміни
  безпосередньо у клітинці при виконанні на ній подвійного клацання (без
  використання рядка формул);

- *Перетягування клітинок* – дає можливість „поширювати” значення у
  клітинці на необхідний діапазон шляхом перетаскування потрібної
  клітинки за відповідний маркер у її правому нижньому куті;

- *Попереджати перед перезаписом клітинок* – у випадку простого
  перетаскування клітинки (коли над нею з’являється вказівник у вигляді
  стрілки) в іншу клітинку робочого аркушу, де вже записане якесь
  значення, з’явиться відповідне попередження про перезапис;

- *Розширювати формати та формули у діапазонах даних* – при додаванні
  клітинок у кінець списку для них автоматично передбачається такий
  самий тип форматування, що й для попередніх клітинок діапазону
  (виконується тільки при збігу форматів омтанніх трьох клітинок
  діапазону);

- *Автоматичний ввід відсотків* – якщо для клітинки задано процентний
  формат, то її значення буде автоматично множитися на 100.

В Excel є ряд параметрів, які складно віднести до певної категорії (або
категорій), і тому вони винесені на вкладку *Загальні*.

Настройки, які розташовані на цій вкладці:

- *Стиль посилань R1С1* – установлює режим, при якому посилання на
  клітинки задаються не у форматі А1, а у форматі R1С1, тобто замість
  буквенних заголовків у робочій книзі будуть цифри, як і в номерах
  рядків;

- *Ігнорувати DDE* – запити від інших додатків – всі запити динамічного
  обміну даними (DDE – запити) від інших додатків будуть ігноруватися;

- *Виринаючі підказки для функцій* – виведення короткого опису кнопок і
  полів на панелях інструментів при наведенні на них вказівника миші;

- *Пам’ятати список файлів, до* – встановлює кількість файлів, що раніше
  відкривалися, назви яких будуть відображатися у меню *Файл* для їх
  швидкого повторного відкриття;

- *Пропонувати заповнення властивостей файлу* – при збереженні нових
  робочих книг Excel буде автоматично пропонувати заповнити їхні
  властивості;

- *Звуковий супровід подій* – передбачає озвучування системних подій,
  наприклад відкриття або збереження файлів;

- *Панорамування за допомогою IntelliMouse* – дозволяє використо­вува­ти
  коліщатко миші (якщо воно є) для зміни масштабу робочого аркушу;

- *Кількість аркушів у робочій книзі* – задає для кожної створюваної
  книги кількість розміщених у ній аркушів;

- *Стандартний шрифт* – установлює шрифт, що використовується за
  замовчуванням при вводі даних у клітинки робочого аркушу;

- *Розмір* – задає розмір шрифту, що використовується за замовчуванням;

- *Робочий каталог* – установлює шлях, по якому перебуває робочий
  каталог, тобто задає папку, у якій Excel за замовчуванням пропонує
  зберігати та відкривати файли;

- *Папка автозавантаження* – задає шлях до папки з документами, які
  необхідно автоматично відкривати на початку роботи з Excel (це повинні
  бути документи, які Excel зможе прочитати, наприклад робочі книги);

- *Ім’я користувача* – дозволяє задати (або змінити) ім’я користувача,
  що, зокрема, вказується у властивостях документу Excel.


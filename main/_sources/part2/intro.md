# **ВСТУП**

Ця методична розробка розрахована на студентів географічного факультету,
які починають вивчати курс „Інформатика та комп’ютерна техніка” за
кредитно-модульною системою і повинні навчитися працювати на
персональному комп’ютері, одержати загальні відомості про будову
персонального комп’ютера та його обслуговування, а також більш докладні
дані про розповсюджені користувальницькі програми, які працюють у
середовищі Windows. Тут описані програми, кожна з яких уже
зарекомендувала себе з найкращого боку в своїй області.

Методична розробка містить у собі чотири частини. У першій з них
описуються можливості редактора електронних таблиць Excel. Розглянуто
можливості обробки даних, такі як сортування та фільтрація. Докладно
описані правила синтаксису при записі формул, методика використання
посилань у формулах, покрокове створення формул за допомогою майстра.

Друга частина рекомендацій присвячена описанню можливостей, що
відкрилися перед користувачами комп’ютерів завдяки мережі Інтернет.
Розглянуто методику підключення до Інтернету за допомогою модему.
Описано програму навігації по веб-сторінках Internet Explorer і поштовий
клієнт Outlook Express.

В третій частині роботи розглянуті класи програм, необхідних для
поточного обслуговування комп’ютера. До них належать файлові менеджери,
антивірусні програми, архіватори, словники та перекладачі, програми
запису компакт-дисків, мультимедійні програми (переглядачі графічних
файлів, програвачі аудіо- та відеофайлів).

В останній, четвертій частині розглянуті основи роботи у програмі MS
Office: PowerPoint. Наведено необхідні дані для створення власних
електронних презентацій. Набуті навики закріплюються створенням
презентації, оформленої в окрему лабораторну роботу. Також наведений
перелік контрольних запитань, що сприятиме більш поглибленому засвоєнню
матеріалу.


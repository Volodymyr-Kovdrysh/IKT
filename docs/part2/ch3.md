# **MS Office: PowerPoint**

# **<u>Лабораторна робота № 1</u>**

## **Тема**

MS PowerPoint. Створення презентацій.

## **Мета**

Уміти створити найпростішу презентацію. Мати уявлення про мультимедіа.
Ознайомитися з типовою професійною презен­тацією.

## **План**

1. Створення презентації.

2. Анімаційні ефекти.

3. Показ презентації.

## **Теоретичні відомості**

### 1.  **Створення презентації.**

*Презентація* — це набір слайдів, де є текст, графічні об'єкти, рисунки,
кнопки тощо. Презентація може містити звук, відео та анімацію — три
основні компоненти мультимедіа. Її демонструють на екрані монітора,
комп'ютера чи на великому екрані у залі за допомогою проекційної панелі
і проектора.

Створюють презентації для того, щоб ілюструвати доповіді, рекламні
повідомлення, демонструвати проекти тощо.

Для створення і демонстрації презентацій призначена про­грама PowerPoint,
яка дає змогу, зокрема, використати в презен­тації мультимедійні ефекти.

Презентацію можна створити трьома способами:

1\) вручну як нову презентацію: Файл → Створити → Загаль­ні → вибрати
Нова презентація → ОК;

2\) за допомогою зразків типових презентацій, вибираючи потрібну тему з
колекції програми: Файл → Створити → Презентації → Вибрати назву
презентації → ОК;

3\) за допомогою майстра автозмісту: Файл → Створити → Вибрати закладку
Презентації → Майстер автозмісту → ОК → Далі → Вибрати зразок
презентації з меню, наприклад, Загальні → Далі → Вибрати Доповіді → Далі
→ Вибрати Презентація на екрані → Далі → Увести заголовок презентації і
своє прізвище → Далі → Готово. Коли майстер закінчить роботу, структуру
пре­зентації можна редагувати, застосовувати форматування та анімаційні
ефекти. Можна переглянути демонстрацію і зберегти її у файлі з
розширенням ppt.

Під час першого запуску програми отримаємо вікно, де описані дії можна
виконати простіше.

Є багато зразків (шаблонів) оформлення слайдів , що дають­ся на закладці
Дизайни презентацій (Шаблони в Office – 2000) команди Створити тощо. На
закладці Презентації є зразки гото­вих презентацій на такі теми: власна
сторінка, інформація відділу кадрів, стандартна доповідь, оголошення,
реклама, опис проекту, погані новини, структура компанії, майстер
автозмісту тощо.

Нескладну презентацію зручно готувати в *режимі слайда* чи *структури
слайда.* Потрібний режим задають натисканням на одну з кнопок, які є в
лівому нижньому куті екрана. Режимів (і кнопок) є п'ять, а саме:

1\) слайдів (звичайний);

2\) структури;

3\) впорядкування;

4\) приміток;

5\) показу (перегляду, демонстрації).

У *режимі слайдів,* який використовують найчастіше, можна редагувати
слайд традиційними засобами: вводити (вилучати, змінювати) текст,
вставляти (переміщати, збільшувати, змен­шувати) об'єкти, надавати їм
певні властивості. У режимі ство­рення слайдів від слайда до слайда можна
перейти за допомогою вертикального бігунця у смузі прокручування.

Ознайомимося зі структурою слайда. Слайд може містити *заголовок* і
*основний текст* у вигляді *маркованих списків,* де висвітлюються пункти
чи план доповіді, запитання, головні ідеї, назви й адреси фірм тощо. У
слайді можуть бути різні об'єкти: рисунки, діаграми, фотографії з
файлів, таблиці з Excel, ефекти зі словами з WordArt, заготовка таблиці
Word (усе це вставляють командою Вставити), а також елементи
мультимедіа: анімаційні (рухомі) ефекти, відеокліпи, звук з файлу чи
дикторський текст. Зокрема, звук вставляють командами Вставити → КІНО
(звук) → Звук з файлу чи Записати звук.

Оскільки одним з головних елементів слайда є маркований список, то
особливу увагу треба звернути на кнопки Підвищити та Понизити рівень
елемента списку, які забезпечують відступи. Рівнів (відступів) може бути
до п'яти. Відступи поліпшують сприйняття тексту.

### 2.  **Анімаційні ефекти.**

Щоб привернути увагу слухачів, у слайдах застосовують анімаційні ефекти
до заголовків, текстів чи інших об'єктів на слайдах за допомогою
відповідних кнопок на панелі інструментів Ефекти анімації. Найцікавішими
є такі ефекти: друкарська машинка, лазер, вкидування, зворотна
послі­довність літер, в'їзду об'єктів, польоту, випалювання, спалах,
виліт згори, справа, зліва, рух за заданою траєкторією. Щоб задати
ефект, вибирають об'єкт на слайді і натискають на потрібну кнопку на
панелі. Командою Показ слайдів → Налаштовування анімації можна міняти
порядок активізації анімованих об'єктів на слайді, застосовувати звукові
ефекти під час анімації: оплески, барабан, овації, вибух, скрегіт гальм,
дзвіноч­ки, звук з файлу; задавати ефекти після анімації тощо. Можна
задати дію, яка відбудеться після анімації: поміняти колір, заховати
об'єкт тощо. Поекспериментуйте з різними ефектами під час виконання
практичної роботи.

Ефекти для заголовків і текстів зручно назначати в режимі впорядкування
слайдів. Для цього на панелі ефектів анімації спочатку потрібно
натиснути на кнопки Анімація заголовка чи Анімація тексту, а потім – на
кнопку конкретного ефекту. В цьому ж режимі можна змінювати
послідовність слайдів методом їх перетягування.

Важливим елементом слайда є його фон (тло). Фон можна вибрати серед
заготовок дизайнів (шаблонів) або створити самостійно командою Формат →
Фон.

Режим *структури слайда* зручний для роботи з текстами, внесення змін,
оскільки на одному екрані є змісти усіх слайдів без оздоблювальних
ефектів.

У режимі *сторінок приміток* у слайд вводять службову інформацію
(коментарі, пояснення), якої під час демонстрації не буде видно.

### 3. **Показ презентації.**

Розглянемо способи демонстрації слайдів. Перед демонстрацією треба за
допомогою контекстного меню слайда чи командою Показ слайдів о Перехід
слайдів задати ефекти демонстрації окремого слайда чи всіх слайдів:

- ефект появи слайда: без ефекту; жалюзі горизонтальні або вертикальні,
  напливання наліво або направо тощо, прорізування, розчинення,
  відкривання направо чи наліво, поява зверху або збоку тощо;

- спосіб просування (подання) слайдів на екрані: клацання миші чи
  автоматично через декілька заданих секунд;

- звуковий супровід: аплодисменти, барабан, овації, вибух, постріл,
  автоперегони, скрегіт гальм, звук з файлу тощо.

Демонстрацію виконують командою Вигляд о Показ слай­дів або шляхом
переходу в режим перегляду слайдів. Стежте, щоб перед переглядом
активним був перший слайд.

У *режимі демонстрації* слайди з'являються внаслідок клацан­ня кнопкою
миші або автоматично. Керувати процесом демонстра­ції можна також за
допомогою меню стандартної кнопки керуван­ня, яка є у лівому нижньому
кутку слайда. Користувач має змогу за допомогою меню Показ слайдів
створити свої кнопки керуван­ня, якщо його не задовольняють можливості
стандартної, а також відрегулювати час демонстрації кожного слайда.

Презентація займає багато місця на диску. Тому за допомогою команди Файл
→ Спакувати запускають майстра, який спакує презентацію для економного
зберігання і копіювання на дискети.

## **<u>Словник</u>**

Презентація Презентация Presentation

Авторозмітка Авторзметка / Автомакет Autolayout

Застосувати оформлення Применить оформление Apply Designe

Ефекти анімації Эффекты анимации Animation Effects

В’їзд / Вкидування Въезд / Вбрасывание Drive - in

Effect / Drop - in

Режим упорядкування Сортировщик слайдов Slide Sorter

Режим приміток Страницы заметок Notes Page

Режим показу слайдів Показ слайдов Slide Show

Фон Фон Background

Підвищити рівень Повысить уровень Promote Level

Понизити рівень Понизить уровень Denote Level

Копія слайда Копия слайда Dublicate Slide

Майстер автозмісту Мастер автосодержания Auto Content Wizard

Перехід слайдів Переход слайдов Slide

Transition/View Налаштовування Настройка Action Settings

## **Хід роботи**

1. **Запустіть програму PowerPoint.**

2. **Створіть загальну (нову, порожню) презентацію.**

3. **Виберіть авторозмітку (вигляд) першого слайда із запропонованого меню: титульний слайд.** 

    Виберіть перший вид слайда → ОК.

4. **Уведіть заголовок першого слайда.** 

    Клацніть у полі заголовка і введіть: Що я знаю про PowerPoint

5.  **Уведіть підзаголовок з двох пунктів:**

    Моя перша презентація (натисніть на **Enter**)

    Доповідач: Прізвище І.П.

6.  **Застосуйте оформлення (шаблон, стиль) до слайда з меню.** 

    Формат → Застосувати оформлення → Виберіть шаблон на свій смак (метеор, вир тощо) → Застосувати.

7.  **Створіть (вставте) другий слайд.** 

    Вставити → Створити слайд → Виберіть другий вид слайда: маркований список → ОК.

8.  **Уведіть заголовок другого слайда:**

    2. PowerPoint. Початок роботи

9.  **Наповніть змістом другий слайд.**

    Уведіть такий список з трьох пунктів у поля тексту:

    Запуск програми

    Вибір способу створення слайдів

    Оформлення слайдів

10. **Створіть третій слайд з заголовком**

    3. Power Point. Робота з текстом

11. **Уведіть такий список пунктів у текст слайда:**

    Уведення текстів у слайд

    Редагування текстів

    Нові кнопки керування:

    Тінь,

    Збільшення / зменшення інтервалів між абзацами,

    Збільшення / зменшення шрифту,

    Підвищення / пониження рівня тексту.

    Слово Тінь вводьте без відступу.

    Щоб утворити відступи, виконайте п. 12.

12. **Понизьте рівень уведеного тексту з назвами нових** кнопок.

    Клацніть на слові Тінь і на кнопці-стрілці пониження рівня тексту,
    яка є на панелі. Застосуйте цю дію до інших текстів.

13. **Створіть четвертий слайд із заголовком**

    4. PowerPoint. Панелі інструментів

     **і таким списком пунктів:**

    Панель команд
    
    Панель ефектів анімації

14. **Переконайтесь, що панелі команд і анімації увімкнені, або увімкніть їх.**

    Вигляд → Панелі інструментів → Команди чи Ефекти анімації.

15. **Задайте ефект в'їзду для заголовка четвертого слайда і ефект
    вкидування для його тексту.** 

    Наводьте вказівник миші на кнопки панелі ефектів анімації і ознайомтеся з їх призначенням. Вказівник розмістіть у заголовку, а потім клацніть на відповідній кнопці на панелі ефектів.

16. **Перемкніть режим з режиму слайдів у режим структури.** 

    Натисніть на другу ліворуч кнопку внизу екрана.

17. **Отримайте п'ятий слайд методом копіювання четвертого,** 

    Виберіть четвертий слайд, скопіюйте його в буфер обміну і вставте або застосуйте команду Вставити → Дублікат Слайда.

18. **Відредагуйте п'ятий слайд так:**

    Заголовок: 5. PowerPoint. Режими роботи

    Текст:

    Режим слайдів

    Режим структури
    
    Режим впорядкування
    
    Режим приміток
    
    Режим перегляду

19. **Створіть фон для слайдів.** 

    Перейдіть у режим впорядкування слайдів. Виконайте команду Формат → Фон. Розкрийте поле-список і виберіть на свій смак додаткові кольори, способи замальовування: текстуру і гра-дієнтність. Застосуйте вибране до всіх слайдів.

20. **Задайте ефекти демонстрації слайдів: поява слайдів зліва, автозміна через 3 секунди під аплодисменти.**

21. **Активізуйте перший слайд і виконайте демонстрацію слайдів.**
     
    Натисніть на кнопку режиму перегляду.

22. **Після перегляду перейдіть з режиму структури в режим слайдів.**

23. **Вставте в титульний слайд картинку голуба з ClipArt.** 

    Вставити → Рисунок → Картинки → Звірі → Виберіть голуба → Вставити.

24. **Розмістіть картинку в нижньому правому кутку і задайте голубу
    ефект анімації: в'їзду чи польоту.** 

    Виберіть об'єкт і клацніть на кнопці анімації.

25. **Вставте файл у слайд.** 

    Створіть чистий слайд, заберіть темні кольори командою з меню Формат і вставте у слайд будь-який раніше створений файл: текстовий, графічний, з автофігурами, сторінку Excel, діаграму тощо.

26. **Продемонструйте презентацію. Удоскональте презентацію на свій смак, вставляючи рисунки і ефекти анімації. Закрийте вікно презентації, зберігши її у файлі з деякою назвою.**

27. **Відкрийте в режимі створення нового файлу зразок про­фесійної презентації, наприклад, *бізнес-план, інформа­цію відділу кадрів* або іншу, та ознайомтеся з нею.** 

    Файл → Створити → Презентації → Виберіть тему → ОК. Перегляньте презентацію.

28. **Закінчіть роботу.**


## ***Контрольні запитання***

1.  Яке призначення програми MS PowerPoint?

2.  Що таке презентація?

3.  Що може містити слайд?

4.  Якими способами можна створити слайд?

5.  Які є режими роботи зі слайдами?

6.  Як редагують слайд?

7.  Що таке маркований список?

8.  Що таке слайд?

9.  Що таке режим слайдів (звичайний)?

10. Як вставити новий слайд?

11. З яких елементів може складатися слайд?

12. Яке призначення режиму показу слайдів?

13. Як вставити звук і відеокліп у слайд?

14. Як підвищити рівень елемента списку?

15. Для чого використовують анімаційні ефекти?

16. Які є ефекти анімації?

17. Які об'єкти можуть бути у слайді?

18. Для чого готують презентацію?

19. Чим режим слайдів відрізняється від режиму структури?

20. Як вставити дикторський текст у слайд?

21. Як понизити рівень елемента списку?

22. Що таке ефекти анімації?

23. Як продублювати слайд?

24. Яке призначення режиму структури слайдів?

25. Що таке шаблон оформлення фону слайда? Які є стилі?

26. Які є команди в головному меню програми PowerPoint?

27. Як вставити картинку в слайд?

28. Як змінити слайди на екрані під час показу?

29. Яке призначення команди Перехід Слайдів?

30. Як вставити діаграму в слайд?

31. Як і для чого можна спакувати презентацію?

32. Для чого призначена кнопка керування показом і де вона є?

33. Як перейти до потрібного слайда в режимі слайдів?

34. Як ввести заголовок і текст у слайд?

35. Як створити чи переглянути зразок професійної презентації?

